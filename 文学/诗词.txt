问刘十九    白居易
绿蚁新醅酒，红泥小火炉。
晚来天欲雪，能饮一杯无？

渔歌子  张志和
西塞山前白鹭飞，桃花流水鳜鱼肥。
青箬笠，绿蓑衣。
斜风细雨不须归。

雨霖铃 柳永
寒蝉凄切，对长亭晚，骤雨初歇。
都门帐饮无绪，留恋处，兰舟催发。
执手相看泪眼，竟无语凝噎。
念去去，千里烟波，暮霭沉沉楚天阔。
多情自古伤离别，更那堪，冷落清秋节！
今宵酒醒何处？杨柳岸，晓风残月。
此去经年，应是良辰好景虚设。
便纵有千种风情，更与何人说？